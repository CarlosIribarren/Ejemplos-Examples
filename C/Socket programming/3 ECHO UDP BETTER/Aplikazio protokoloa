Aplikazio protokoloa

Aplikazioa eta bere protokoloa “Echo aplikazioa UDP erabiliz” praktikan definitutako berbera
da.


Zerbitzaria

Praktika honetako zerbitzaria “Echo aplikazioa UDP erabiliz” praktikaren antzekoa da, baina
50001 portua erabili ordez 50003 portua erabiltzen du. Bestela, aldaketa bakarra zerbitzariak
datagrama galerak simulatzen dituela da, bezeroak birtransmisioak ondo egiten dituen ikusi ahal
izateko. Horretarako, zerbitzariak argumentu bat jaso dezake. Argumentu horrek zerbitzariak
datagrama bat galtzeko probabilitatea adierazten du eta 0 eta 1 artean egon beharko da.
Argumenturik eman ezean 0 balioa erabiliko da eta beraz, zerbitzariak ez du datagrama galera
gehigarririk eragingo.

Bezeroa

Inplementatu beharreko bezeroa “Echo aplikazioa UDP erabiliz” praktikako bezeroan oinarritzen
da, baina lau hobekuntza gehitu behar zaizkio.
1. Zerbitzaria domeinu izen baten bidez adierazteko aukera.
Bezeroak argumentu bezala, IP helbide batez aparte, domeinu izen bat ere onartu behar du.
Horretarako gethostbyname funtzioa erabili beharko da inet_aton funtzioaren ordez.
2. UDP “konektatua” erabili.
Bezeroaren socketa zerbitzariarenarekin “konektatu” beharko da connect funtzioa erabilita.
Honekin batera sendto eta recvfrom funtzioak write eta read funtzioez ordeztu beharko dira.
Aldaketa hauek egitean erabiltzaileak ez luke aldaketarik nabari behar.
3. Denbora jakin batean erantzunik jaso ezean mezua birtransmitituko da.
Mezu trukaketan UDP erabilita datuak galtzeko arriskua dago. Hori gertatuz gero Echo bezeroa
recvfrom edo read funtzioan blokeatuta geratuko da iristen ez den mezu baten zain. Blokeo aukera
hau saihesteko select funtzioa erabil daiteke. Funtzio hau blokea daiteke socketean zerbait jaso arte,
baina blokeo denbora maximo bat adieraziz. Beraz, select funtzioa desblokeatzen bada socketean
irakurtzeko ezer ez dagoelarik, bezeroak datuak birtransmitituko ditu eta ondoren berriro
blokeatuko da select funtzioari deituz. Praktika honetan segundo 1 itxoin beharko da birtransmisio
bat egin aurretik eta erabiltzailea arazoaz ohartzeko komeni da birtransmisio bakoitzeko mezu bat
pantailaratzea.
Kontuan izan datuak galdu ordez atzeratu egin direlako birtransmisioak gertatuz gero datagrama
bikoiztuak egongo direla sarean. Hau dela eta bezeroak arazoak izango ditu eta datuen
sekuentziazioa beharrezkoa izango da arazo hau saihesteko. Dena den, praktika errazte aldera arazo
hau ez hartu kontuan.
4. Bidalketa kopuru maximo bat zehaztu.
Azken hobekuntza bezala, egokia litzateke bidalketa saiakera kopuru maximo bat zehaztea
(adibidez 3) eta muga horretara iristean bezeroa amaitzea.
